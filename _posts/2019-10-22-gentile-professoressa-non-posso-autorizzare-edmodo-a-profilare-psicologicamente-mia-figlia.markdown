---
layout: post
title: Gentile Professoressa... non posso autorizzare Edmodo a profilare psicologicamente mia figlia
public: true
author: giacomo
---
Gentile Professoressa **OMISSIS**,

mi chiamo Giacomo Tesio, sono il papà di **OMISSIS** e da venti anni mi
occupo professionalmente di programmazione e sicurezza informatica.
Correntemente sviluppo applicazioni finanziare per alcune banche
multinazionali, ma le mie esperienze sono estremamente variegate e
pertinenti alla questione che mi trovo a sottoporle.

La disturbo perché non posso autorizzare la piattaforma [Edmodo](https://www.edmodo.com/) a
realizzare e diffondere un dettagliato profilo psicologico e culturale
di mia figlia in cambio dei servizi, pur attraenti, che tale
piattaforma fornisce.

Edmodo è una di quelle società statunitensi che la [Professoressa Zuboff](https://shoshanazuboff.com/), 
della [Harvard Business School](https://en.wikipedia.org/wiki/Shoshana_Zuboff), descrive nel suo libro "The Age of
[Surveillance Capitalism](https://en.wikipedia.org/wiki/Surveillance_capitalism)". Il loro *business model* si basa sulla
creazione e la vendita di modelli previsionali (detti *behavioral futures*) del
comportamento degli utenti (in questo caso insegnanti, genitori **e 
ragazzi**) attraverso i quali influenzare il loro comportamento attraverso 
stimoli specificatamente studiati sulla base dei loro [bias cognitivi](https://en.wikipedia.org/wiki/Cognitive_bias).

Questi modelli previsionali, realizzati attraverso quella serie
di tecniche statistiche generalmente note con il nome di [*machine learning*](https://en.wikipedia.org/wiki/Machine_learning) o (più recentemente) 
[intelligenza artificiale](https://en.wikipedia.org/wiki/Artificial_intelligence), hanno un valore
enorme per coloro che intendono influenzare per qualsivoglia ragione una
persona specifica, un gruppo o una comunità, per ragioni commerciali,
sociali o politiche.

Ogni volta che un ragazzo visualizza un contenuto, completa un
esercizio o comunque interagisce con una piattaforma come Edmodo, la
sua attività viene registrata sui server di tale azienda. Oltre alle
informazioni che Edmodo condivide con insegnanti e genitori, la
piattaforma è in grado di rilevare e registra i tempi necessari al
ragazzo per effettuare un compito, il numero di volte che visualizza un
contenuto, su quali frasi si sofferma maggiormente e molto molto altro.
E questo ogni singola volta, per tutto il tempo che il ragazzo
utilizzerà questa piattaforma "didattica".

A queste informazioni specifiche dello studente si aggiungono le
relazioni sociali, estremamente importanti in un'età delicata come
l'adolescenza, e delle quali l'azienda verrà altresì informata: chi sono
i compagni di ciascun ragazzo, come andavano a scuola, chi sono gli
insegnanti etc...

Questi dati (e parliamo di Gigabyte per ogni alunno)
verranno mantenuti dall'azienda in questione per sempre, ma verranno 
anche analizzati e rivenduti in varie forme a terzi, impattando non solo
la vita degli studenti nel presente, ma la loro autonomia e la loro
libertà futura. 

Già oggi, i recruiter di molte aziende fanno uso di dati raccolti su
social network come questi per selezionare i candidati ad un posto di 
lavoro più remissivi e più fragili in modo da poterli pagare meno a
parità di competenza.

Nel caso specifico di Edmodo, poi, va sottolineato che si tratta di una
società **statunitense** che mantiene i dati acquisiti su server collocati
negli USA e che **non risponde alle leggi europee** sulla privacy.
In caso di un data breach, i costi di una causa a San Francisco
sarebbero insostenibili per le famiglie degli studenti ed avrebbero
scarsissime possibilità di successo.

E non parliamo di una eventualità remota: solo a maggio 2017 un hacker
noto come nclay è riuscito a sottrarre informazioni personali di 78
milioni fra insegnanti, genitori ed alunni, mettendo in vendita le
informazioni online.

Inoltre, ad ogni passaggio di proprietà della società (uno è avvenuto
l'8 Aprile del 2018) anche l'acquirente e i suoi stake holder avranno
accesso ai dati raccolti in precedenza da Edmodo.

I [Terms of Services](https://go.edmodo.com/terms-of-service/), lunghi ed illegibili come sempre e per di più in 
inglese [anche nella versione italiana](https://go.edmodo.com/condizioni-di-utilizzo/?lang=it) per disincentivarne ulteriormente
una lettura accurata a genitori e studenti, riportano diversi passaggi
critici:

- si chiede ai minori di 13 anni di non inviare informazioni su se
  stessi attraverso la piattaforma se i professori non hanno ottenuto
  il consenso dei genitori, come se i ragazzi potessero essere caricati
  della responsabilità che la legge non gli riconosce
- si chiede agli insegnanti di assumersi la responsabilità per la
  raccolta dei dati da parte dei Publisher Software, chiedendo loro
  di comprenderne i meccanismi (meccanismi che solo un esperto di
  sicurezza informatica può comprendere appieno)
- non riconoscono alcuna responsabilità sui Publisher Software di terze
  parti
- si stabilisce in sede contrattuale la giurisdizione competente per
  eventuali cause nella contea di San Francisco

Nella [pagina sulla Privacy](https://go.edmodo.com/norme-per-la-privacy/?lang=it) Edmodo:

- si solleva dalla responsabilità nei confronti dei dati raccolti da
  terze parti attraverso la loro piattaforma (vedi sezione "Business 
  we cannot control")
- si solleva dalla responsabilità nei confronti di data breach causati
  da loro fornitori (vedi sezione "Agents")
- si solleva dalla sicurezza fisica dei dati scrivendo "we cannot 
  guarantee security. Unauthorized entry or use, hardware or software 
  failure, and other factors may compromise the security of user information."
- si lascia aperta la possibilità di mantenere "per sbaglio" dati personali
  anche degli utenti che abbiano richiesto la cancellazione dell'account.

Per quanto ad un utente inesperto possa sembrare una piattaforma curata
ed affidabile, la mia ventennale esperienza nel settore mi costringe ad
una più cauta e consapevole valutazione dei rischi.

In questo caso, riterrei irresponsabile da parte mia autorizzare Edmodo
a raccogliere e trattare informazioni su mia figlia.

Ritengo inoltre altamente **diseducativo** abituare bambini e ragazzi
alla sorveglianza invisibile di queste piattaforme, perché finiscono
per assuefarsene e considerarla inevitabile, smettendo di usarle con
competenza e spirito critico e finendo dunque per venire usati
attraverso di esse.

<br/><br/>

Non **posso** dunque registrare mia figlia ad Edmodo.

Come informatico mi sento anche in dovere di consigliarle l'abbandono
della piattaforma stessa per l'intera classe, a sua propria tutela 
ed a tutela dei ragazzi e dei genitori meno preparati in materia.

Ma se ritiene di voler continuare ad usare comunque Edmodo, le devo
chiedere di fornire a mia figlia materiali didattici equivalenti su un
canale di comunicazione diverso. Ad esempio sarò felice di dotare la
bambina di una chiavetta USB su cui potrà caricare i materiali che
Lei intende utilizzare.

<br/><br/>

Rimango naturalmente a disposizione per **qualsiasi** chiarimento.  
Se lei o altri insegnanti fossero interessati ad approfondire queste
problematiche, sarò felice di mettere a disposizione vostra e della
scuola le mie competenze, in modo assolutamente gratuito.

<br/><br/>

La prego però di non fraintendere la mia decisione in merito ad Edmodo.  
Apprezzo moltissimo l'apertura alle nuove tecnologie nell'insegnamento della
musica ed ho assoluta fiducia nella sua competenza e professionalità.  

In questo caso però non posso ignorare le mie conoscenze in materia,
mettendo a rischio la libertà e l'autonomia di mia figlia per
alimentare un business che, al di là della retorica commerciale, la
considera poco più di un topo da laboratorio.

<br/><br/><br/>


Cordialmente,

Giacomo Tesio
